Znacząca część terenów wspinaczkowych w Polsce znajduje się na terenach prywatnych, których właściciele, mimo że nie muszą, udostępniają je wspinaczom. Niestety otrzymujemy coraz więcej sygnałów o niewłaściwych zachowaniach wspinaczy.
I tak, właściciel terenu, na którym znajdują się Łyse Skały, zwraca się z prośbą do wspinaczy o zabieranie swoich śmieci. O ile w przypadku parkingu można od biedy zrzucić winę na niewspinających się, to w przypadku skał nie ma wątpliwości co do tego, kto je zostawił.
Właścicielka terenu, na którym znajdują się urokliwe Sowie Skały, poinformowała nas o rozpalaniu ognisk, budowaniu szałasów, parkowaniu na drogach dojazdowych do posesji i oczywiście pozostawianiu śmieci. Wspomniała też o przeganianiu właścicieli z ich własnej ziemi
Jeszcze bardziej bulwersująca informacja dotarła do nas z Birowa. Wspinacz poproszony tamże o uiszczenie symbolicznej opłaty za parking… wezwał policję, która o dziwo przyjechała. Powiedział też, że za taką kwotę w Warszawie może parkować kilka dni , po czym odjechał.
A to tylko trzy przykłady z ostatnich dni.
Na skutek takiego, jak opisywane powyżej, zachowania straciliśmy kilka rejonów wspinaczkowych, na przykład Bierduniową i Słomkową.
Przypominamy, że na terenie prywatnym jesteśmy gośćmi. Tylko od nas zależy, to czy ta lista w najbliższym czasie nie powiększy się na skutek nieodpowiedzialnego zachowania bezmyślnie, roszczeniowo nastawionych pseudowspinaczy.
Wspinacz z klasą
Wspinanie stało się bardzo popularne. Jego amatorów jest w skałach i górach coraz więcej. Od tego, jak będziemy się zachowywać, zależy przyszłość dostępu do rejonów oraz to, czy wyjazd w skały będzie nadal przyjemnością. Przestrzegając kilku prostych reguł, możemy pokazać właścicielom i zarządcom terenów skalnych, że naprawdę dbamy o nasze góry i skały. Tym samym umożliwimy sobie i innym czerpanie radości ze wspinania w pięknym i czystym otoczeniu.
Parkuj i zostań na szlaku – jeździsz w skały, by oderwać się od cywilizacji. Zostawiaj samochód w miejscach do tego przeznaczonych. Korzystaj z istniejących ścieżek – schodząc ze szlaku, niszczysz roślinność i możesz wejść na prywatny teren.
Przestrzegaj zakazów – nie wspinaj się w zamkniętych rejonach. Łamiąc istniejące zakazy – często wynikające z przepisów ochrony przyrody lub własności prywatnej – możesz doprowadzić do powstania kolejnych. Status poszczególnych rejonów możesz sprawdzić na stronie nasze skały.pl.
Wspieraj lokalną społeczność – kupuj produkty spożywcze w miejscowościach znajdujących się niedaleko skał, aby miejscowi wiedzieli, że opłaca się gościć na ich terenach wspinaczy. Korzystaj z kwater lub pól namiotowych w pobliskich miejscowościach.
Drytooling – jest to forma wspinaczki bardzo niszcząca skałę. Uprawiaj ją tylko w sektorach do tego wyznaczonych.
Bądź świadomy – staraj się zdobyć jak najwięcej informacji o rejonie, do którego się wybierasz. Jeśli dowiesz się o gniazdujących ptakach lub problemach z dostępem, wybierz inny cel.
Tylko spokojnie… – wspinanie wymaga ogromnego zaangażowania i wywołuje emocje, pomyśl jednak o wspinających się obok oraz mieszkających w pobliżu. Staraj się nie krzyczeć, wystrzegaj się przekleństw, patenty podawaj jak najciszej i nie odtwarzaj głośno muzyki.
Bez białych plam – pamiętaj, że ślady magnezji są jednym z kilku widocznych znaków naszej działalności. Staraj się likwidować te najbardziej rażące oraz czyść znaczniki chwytów i stopni, umożliwiając wspinającym się po tobie przejście bez znajomości. Zwróć uwagę, że w niektórych rejonach występuje zakaz używania magnezji (na przykład na Hejszowinie).
Zabieraj śmieci – weź torebkę na śmieci i pozbieraj własne, zawsze możesz też podnieść choć kilka cudzych. Potrzeby fizjologiczne załatwiaj z dala od skał, ścieżek i potoków. Odchody i papier toaletowy zakopuj.
Wspinaczkowy savoir-vivre – respektuj reguły etyczne panujące w danym rejonie. Pamiętaj, że inni także chcą się powspinać, ogranicz więc do minimum czas oblegania drogi. Nie niszcz ringów zjazdowych, wędkę zakładaj z własnego karabinka; ostrzegaj innych, gdy zrzucasz linę lub inny sprzęt.
Więcej luzu – pamiętaj, że ty także generujesz swoją obecnością tłok w skałach. Staraj się być przewidujący w wyborze rejonu lub skały, na której się wspinasz, zwłaszcza w dni świąteczne i wolne od pracy. Nie wszyscy muszą być w tym samym miejscu w tym samym czasie. Jeśli się nie wspinasz lub masz dzień restowy – poszukaj innego miejsca do kontaktu z przyrodą czy z towarzystwem.
Wspieraj wspinaczkowe organizacje pożytku publicznego – możesz to uczynić dzięki regularnym wpłatom na konta organizacji działających dla dobra społeczności wspinaczkowej lub pomagając w różnych akcjach społecznych (na przykład w sprzątaniu skał).
Zwracaj uwagę – jeżeli inny wspinacz krzyczy, śmieci lub łamie którąś z ogólnie przyjętych reguł, grzecznie zwróć mu uwagę, że swoim zachowaniem może spowodować na przykład zamknięcie rejonu. W wielu przypadkach ludzie po prostu nie zdają sobie sprawy ze skutków swoich działań. Staraj się dać innym jak najlepszy przykład.
Instruktor z klasą – instruktorzy to osoby, które powinny dawać dobry przykład. Dlatego prosimy wszystkich o odpowiednie zachowanie w skałach i edukację, zwłaszcza osób, które dopiero rozpoczynają przygodę ze wspinaczką. Bądźcie świadomi tego, że dla wielu kursantów jesteście mentorami. Dając dobry przykład, sprawicie, że miejsce waszej pracy i wypoczynku stanie się lepsze.
Edukuj – wprowadzając nowe osoby do świata wspinaczki, staraj się wytłumaczyć im wszelkie zasady panujące w środowisku, aby wiedziały, na które zachowania zwrócić uwagę. Odnosi się to również do osób z sekcji wspinaczkowych. Uświadom swoim podopiecznym, że skałki to nasze wspólne dobro.

