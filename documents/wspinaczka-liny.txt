Na rynku dostępnych jest wiele modeli lin wspinaczkowych. Modele różnią się miedzy sobą parametrami oraz przeznaczeniem. Wybór odpowiedniej liny wspinaczkowej może nie być więc taką prostą sprawą. Ponieważ każdy z rodzajów wspinaczki ma swoje szczególne wymagania, przy wyborze liny należy zadać sobie pytanie, do jakiej aktywności potrzebujemy liny. Na podstawie określonych wcześniej potrzeb przy wyborze odpowiedniego produktu należy wziąć pod uwagę takie aspekty jak: rodzaj liny wspinaczkowej, długość oraz średnica. Wielce prawdopodobne, że za pomocą jednego modelu nie jesteśmy w stanie spełnić wszystkich potrzeb.

Występują dwa rodzaje lin wspinaczkowych:
Liny dynamiczne – służą do wspinaczki zarówno na ścianie jak i w skałach z dolną jak i górną asekuracją (na wędkę). Konstrukcja lin dynamiczny, m.in dzięki rozciąganiu pozwala pochłaniać energię powstałą podczas odpadnięcia.
Liny statyczne – służą do prac na wysokościach, wspinaczki z górną asekuracją, ratownictwa i speleologii. Jak sama nazwa wskazuje, liny statyczne nie rozciągają się tak jak liny dynamiczne. W związku z tym lin dynamicznych nie wolno używać do wspinaczki z dolną asekuracją.
Występują trzy rodzaje dynamicznych lin wspinaczkowych:
pojedyncza lina wspinaczkowa – najpopularniejszy i najczęściej używany rodzaj lin wspinaczkowych. Lina pojedyncza stosowana jest we wspinaczce sportowej, zarówno na ścianie wspinaczkowej jak i w skałach.połówkowa lina wspinaczkowa – lina składa się z dwóch żył o takiej samej średnicy i długości. Żyły różnią się od siebie kolorem w celu łatwiejszej asekuracji. Z lin tego typu korzysta się podczas wspinaczki wielowyciągowej, lodowej lub na własnej asekuracji. Podczas wspinaczki każdą żyłę prowadzi się niezależnie, na zmianę wpinając się do punktów asekuracyjnych. bliźniacza lina wspinaczkowa – podobnie jak lina połówkowa, składa się z dwóch niemalże identycznych żył. Różnicę stanowi sposób prowadzenia, liny bliźniacze równocześnie wpina się w te same punkty asekuracyjne. Obecnie większość modeli składających się z dwóch żył posiada podwójny certyfikat. Lina może być zatem stosowana jako lina połówkowa i lina bliźniacza. Różnica w sposobie asekuracji jest na tyle istotna, że podwójnej certyfikacji nie można przyjmować jako pewnik. Coraz więcej modeli lin wspinaczkowych o mniejszych średnicach posiada tzw. potrójną certyfikację. Z takich modeli można korzystać jako liny pojedynczej, podwójnej i bliźniaczej. 
Liny wspinaczkowe zazwyczaj produkowane są w długościach:
50m,
60m,
70m,
80m.
Niektóre modele, dedykowane do wspinaczki na ścianie wspinaczkowej, produkowane są także w mniejszych długościach. Najdłuższe seryjnie produkowane liny wspinaczkowe mają długość 100m. Liny o takiej długości są niezwykle rzadko spotykane, tylko kilku producentów w swojej ofercie posiada liny o takiej długości. Długość liny wspinaczkowej determinuje nam długość drogi. Większość dróg wspinaczkowych w Polsce ma do 25m długości. Bardzo rzadko zdarzają się drogi dłuższe niż 25m. Za granicą, szczególnie w Hiszpanii i Francji, drogi wspinaczkowe o długości 30m są standardem. Wiele z nich dochodzi nawet do długości 40m. W związku z tym jeszcze kilka lat temu w Polsce dominowały liny o długości 50m i 60m. Wraz z coraz częstszymi wyjazdami zagranicznymi wzrosło zainteresowanie linami o długości 70m i 80m. Obecnie standardem jest zakup liny o długości 60m lub 70m. Liny o takiej długości pozwalają pokonać większość dróg w Polsce. (UWAGA: Zawsze należy porównać długość posiadanej liny z długością drogi oraz pamiętać o węźle na końcu liny). Dłuższa lina zapewnia nam także perspektywę dłuższego użytkowania mimo zużywania się końcówek. 
Średnica jest głównym parametrem technicznym liny, na który zwracamy uwagę przy wyborze odpowiedniego dla nas modelu. Średnica liny wspinaczkowej wpływa pośrednio na inne istotne aspekty takie jak:
waga liny wspinaczkowej
wytrzymałość
użytkowanie
Waga lin wspinaczkowych podawana jest w gramach na metr. Sprawa jest prosta: w większości wypadków mniejsza średnica oznacza mniejszą wagę, cyferki od siebie odejmujemy i wiemy, o ile dana lina jest lżejsza.
Trochę więcej problemu mamy jednak z określeniem wytrzymałości lin wspinaczkowych. Teoretycznie z pomocą przychodzą nam takie parametry jak:
liczba rwań (UIAA – 80kg)
siła graniczna (kN) / wartość siły pierwszego uderzenia
Podobnie jak w wypadku wagi, oba parametry podawane są w cyferkach, które możemy łatwo porównać. Normy wytrzymałości, które musi spełnić lina wspinaczkowa, są mierzone z obciążeniami, które mogą nigdy nie wystąpić w rzeczywistości. Wystarczy wspomnieć, że od 1963r. nie odnotowano wypadku wspinaczkowego, w którym nastąpiło zerwanie liny ze względu na zbyt dużą liczbę rwań, aby odpowiedzieć sobie na pytanie czy przy wyborze liny warto zwracać uwagę na te parametry. Czy istnieje więc parametr, który określa rzeczywistą wytrzymałość liny? Niestety nie. 
Tak naprawdę najważniejszy aspekty związany ze średnicą liny wspinaczkowych, użytkowanie, zostawiłem na koniec. Dlaczego? Ponieważ użytkowanie wynika z powyższych aspektów. Lina wspinaczkowa o mniejszej średnicy lepiej pracuje w przyrządzie asekuracyjnym, łatwiej się nią wpina do ekspresów oraz lepiej prowadzi się w skale. Szczególnie ma to znaczenie na długich drogach kluczących między różnymi formacjami. Gdy dodamy do tego przewieszenie i fakt, że lina wtedy bardziej „ciąży”przy uprzęży, szybko zauważymy, że mniejsza średnica liny ma szczególne znaczenie na długich przewieszonych drogach wspinaczkowych. Dokładnie takich jakie spotykamy poza granicami naszego kraju m.in w Hiszpanii lub Francji. W warunkach górskich, mniejsza średnica to także niższa waga i objętość plecaka. Bez wchodzenia w szczególne przypadki i konkretne porównania można jednak przyjąć, że lina wspinaczkowa o mniejszej średnicy będzie mniej „wytrzymała”. Nie chodzi tu jednak o nasze bezpieczeństwo czy poszczególne parametry, lecz o zużywanie się liny.

